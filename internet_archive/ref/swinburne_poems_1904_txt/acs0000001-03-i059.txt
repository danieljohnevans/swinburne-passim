
					    
				        
        
            
            Ad Catullum
            
                Catulle frater, ut velim comes tibi
                Remota per vireta, per cavum nemus
                Sacrumque Ditis haud inhospiti specus,
                Pedem referre, trans aquam Stygis ducem
                Secutus unum et unicum, Catulle, te,
                Ut ora vatis optimi reviserem,
                Tui meique vatis ora, quem scio
                Venustiorem adîsse vel tuo lacum,
                Benigniora semper arva vel tuis,
                Ubi serenus accipit suos deus,
                Tegitque myrtus implicata laureâ,
                Manuque mulcet halituque consecrat
                Fovetque blanda mors amabili sinu,
                Et ore fama fervido colit viros
                Alitque qualis unus ille par tibi
                Britannus unicusque in orbe præstitit
                Amicus ille noster, ille ceteris
                Poeta major, omnibusque floribus
                Priore Landor inclytum rosâ caput
                Revinxit extulitque, quam tuâ manu
                Recepit ac refovit integram suâ.
            
        

    